---
layout: post
title: Parkour v Prahe
created: 1286445214
categories: []
---
Trenčín. Moje rodisko, miesto kde som začal s parkourom som dočasne nechal za sebou, aby som sa pohol niekam ďalej. Všetky miesta na skákanie, všetkých ľudí, budem teraz vídavať len občas, pretože sa vraciam domov len cez niektoré víkendy. 

Praha. Oproti Trenčínu je to obrovské mesto, kde je veľmi veľa dobrých spotov na skákanie. Ešte som nebol preskúmať skoro žiadne zákutia Prahy, takže by som nebol zatiaľ dobrým parkourovým sprievodcom :) Aj kvôli tomu som potreboval sa stretnúť s nejakými ľuďmi, s ktorými by som si išiel zatrénovať. Bol som celkom zvedavý na to, aká tu je úroveň, koľko ľudí chodieva na tréningy, a aj to ako sa tu trénuje.

Viackrát som vymeškal možnosť ísť na tréning, lebo sa mi do toho stále niečo priplietlo, nemohol by som ísť na niektoré prednášky a podobne. V stredu som sa rozhodol, že sa mi chce ísť viac trénovať ako spať na prednáške z matiky. Na "parkourovom fóre":http://parkour.cz/forum/viewtopic.php?f=6&t=11 som si našiel, že kde a kedy sa máme stretnúť, pre istotu som si napísal aj Hipoxove číslo, čo sa mi neskôr fakt hodilo. Na metro Florenc som prišiel asi o pol hodinu skôr ako bolo treba, a len tak som  so záujmom sledoval skupinku asi ôsmich dievčat ako sa snažia napchať do fotoautomatu. (Musím sa naučiť po nemecky, sakra! :) ) Trochu som sa zarozprával s nejakým chlapíkom, a potom keď sa pozrel na hodinky, som si uvedomil že už tu mali tí ľudia byť, no stále som nikoho nevidel. Zavolal som teda Hipoxovi a chvíľu mi trvalo kým som pochopil, že kde sú, v metre bol dosť zlý signál. Zišiel som teda od vchodu do metra na nástupište a tam už čakala skupina asi pätnástich ľudí. Trochu ma to prekvapilo, nečakal som že by bolo toľko ľudí na tréningu! Veď ich bolo viac ako nás býva na trenčianskych jamoch :) 

Navzájom sme sa predstavili, a ja som si spravil mentálnu poznámku, že pri väčšej skupine ľudí sa nesmiem každého pýtať na meno, lebo aj tak to je úplne zbytočné. Vybrali sme sa spoločne na autobusovú zástavku, a vystúpili na Černínovej (to si píšem sem, aby som nezabudol kde to bolo :-) ). Prišli sme na jedno sídlisko, a mne sa zaiskrilo v očiach. Boli tam veľmi pekné múry, rôzne tyčky, stromy cez ktoré sa dalo húpať, no proste paráda. Nabudúce si vezmem aj foťák, a pridám sem nejaké fotky.

Zložili sme si veci, a začali s rozcvičkou. Bežali sme niekoľko kolečiek, až som si začínal myslieť že tu budeme stále iba behať, keď by sa tu dalo tak krásne skákať :). Beh sme striedali s chôdzou po štyroch, hore schodami, v pavúčikovi a podobne. Potom sme sa trochu rozskákali, dali sme si precízy, tic tac, a rozdelili sme sa do dvoch skupiniek. Jedni trénovali techniku pre precizy, druhí pre tic tac na stenu. Ja som sa zatiaľ obzeral po okolí s skúšal si svoje. Boli tam tri pekné čerešňové stromy, akurát blízko vedľa seba, že sa im splietali konáre, tak som prerúčkoval z jedného na druhý až na tretí. Potom cez jeden pretŕčala pouličná lampa, tak som sa z konára na ňu zvesil s skĺzol až dole. Trochu som sa takto bavil, a pozeral sa na to ako skúšajú tic tacy. 

Väčšina z ľudí čo tam prišlo trénovať, boli začiatočníci, čo začali trénovať toto leto. Najskúsenejši traceur, ktorý tiež viedol celý tréning, trénoval tak dva roky. Keď som sa pozeral na ich techniky, tak bolo úplne jasné z ich pohybov, že to ešte nemajú v sebe, veľa vecí robili s veľkou ťažkosťou. Najviac im robilo problémy, aby sa dostali z visiacej polohy až hore ("climb-up":http://www.youtube.com/watch?v=Ts-ihLmVWSQ) tak som poradil pár ľuďom, aby robili príťahy na hrazde, že sa im to zlepší. Na to Hipox začal namietať, že to je zbytočné, že im to nepomôže. Neveriacky som sa na neho pozeral, či to myslí vážne, a asi aj myslel. Veľakrát keď som sa zastavil u niekoho, aby som im poradil v tom, čo robia zle, som sa cítil ako keby som sa rozprával so stenou, pretože títo ľudia mali strašne málo "rozvinuté" vedomie. Stena by ma počúvala viac. Celkom ma to zarazilo, pretože keby som ja mal príležitosť aby som sa rozprával s oveľa skúsenejším traceurom, tak by som ho asi nenechal ani chvíľu na pokoji a stále by som ho otravoval s tým, aby mi poradil čo sa dá ako zlepšiť. No oni nemali o takéto veci veľmi záujem. Jednoducho to boli mechanickí ľudia, roboti - prikáž im čo majú spraviť, a oni to spravia, ale že by sa mali učiť sami od seba a hľadať sami ako sa dá niečo spraviť, to nie.

Celkom váham či má zmysel takýmto ľuďom niečo vysvetľovať. Tí, ktorí sa chcú niečo naučiť, predsa prídu sami od seba, a tým ostatným na tom asi ani veľmi nezáleží. Skôr by bolo oveľa produktívnejšie, aby som v nich zbudil túžbu, aby sami chceli objavovať niečo nové. To mi pripadá ako jediná schodná cesta, pri ktorej nebudem zbytočne mrhať svojimi znalosťami a energiou. .[digress]

Tréning pokračoval ďalej, a v rôznych variáciach sme robili kliky, výskoky, posilovali brucho atď. Fajn na tom bolo, že sa všetko robilo spoločne, ľudia boli v kruhu a robili sa v mexickej vlne brušáky, kliky a podobne. Super cvik bol tunel - v rade za sebou stoja ľudia v moste (nie v mostíku) a posledný z rady sa zakaždým vyberie a preplazí sa popod všetkých ľudí. Zakaždým keď niekto prejde ľudia spravia klik, dva kliky. Bolo to dosť vyčerpávajúce, hlavne kvôli tomu že sme to robili až ku koncu tréningu.

Organizačne to bol výborný kondičný tréning, dosť dobre som si dal do tela, bol som celý spotený, a nebyť ľadovej sprchy a strečingu tak mám asi slušnú svalovicu. Čiže po parkourovej stránke to bolo super, len menej sa mi to páčilo po tej ľudskej stránke. Dúfal som, že si tu nájdem nejakých nových dobrých kamarátov, s ktorými by som mohol robiť hocijaké kraviny, lenže toto boli príliš vážni ľudia, trénovali pre nejaký cieľ, nie pre tú cestu; keď sa im v niečom nedarilo, tak boli nahnevaní. Keď o niečom vtipkovali, ich smiech bol tlmený, ako keby sa báli smiať nahlas. Keď niečo povedali, tak mi to prišlo, ako keby si najprv premysleli, čo povedia, aby to bolo správne, aby sa nikoho nedotkli. Žiadna spontánnosť, žiadna nebojácnosť, žiadne odhodlanie, jednoducho vôbec nežili. Tí čo žijú, chápu o čom hovorím.

Čoraz viac si začínam vážiť chvíle ktoré strávim so svojimi trenčianskymi kamarátmi, lebo im tieto vlastnosti nechýbajú, majú ich priam na rozdávanie. Nemali by sme väčší problém spraviť spolu hocičo, keď sa chce (napríklad zobrať pochôdzkarom čapicu a utekať preč :D ). Mám vás rád chalani.

Som zvedavý aký bude technický tréning v sobotu. Das vidaňja((učím sa po rusky)).
