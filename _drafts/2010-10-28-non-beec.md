---
layout: post
title: Nočný bežec
created: 1288293834
categories: []
---
Dokončil som svoje domáce úlohy a pozrel sa na čas na počítači. Bolo asi pol ôsmej a ja som už nemal nič na práci, a tak som rozmýšľal čo by som išiel spraviť. Kamarát mi poslal odkaz na jednu knižku ktorá sa jemu páčila, a tak som ju začal čítať. Bolo to hlavne o tom, ako si vypestovať motiváciu pre to, čo milujeme.

> Väčšina mužov robia chybu v tom, že si myslia že jedného dňa sa všetko splní. Myslia si, "Keď budem dostatočne pracovať, tak jedného dňa budem môcť oddychovať." Alebo, "Jedného dňa moja žena niečo pochopí a už sa nebude stále sťažovať." Alebo, "Teraz robím toto, aby som jedného dňa mohol robiť to, čo skutočne chcem robiť v živote." Chyba je v tom, že si myslia že nakoniec budú jedného dňa veci úplne iné. Nikdy nebudú. Toto nikdy neskončí. Pokiaľ život plynie, je našou výzvou sa hrať a milovať prítomný okamih, zatiaľ čo rozdávate svoj unikátny dar.

V túto chvíľu som zaklapol notebook a obul si ponožky na behanie.
<!--break-->
Ja už nepotrebujem žiadne teórie o tom, ako žiť život. Rozhodol som sa, že už nebudem odkladať veci, ktoré chcem spraviť, no akosi sa neviem rozhúpať k tomu, aby som ich spravil. .[digress]

Keď budem vidieť nejaké pekné dievča, tak za ňou pôjdem a budem sa s ňou rozprávať. Nevadí, že som práve išiel na prednášku, lebo som cítil že toto je to, čo v tejto chvíli chcem robiť. Je to akási zvláštna múdrosť tela. Pokiaľ cítim, že to je to najlepšie čo v tej chvíli môžem spraviť, tak to spravím, nehľadiac na následky. Ako voda, ktorá plynie, bez žiadnej ťúžby, bez žiadneho očakávania budúcnosti. Niekedy je to pomalá lenivá rieka, inokedy najstrmší vodopád. Stále je to tá istá voda, tá najpoddannejšia vec na svete. .[digress]

Asi sa kvôli tomu dostanem do všelijakých problémov, veľa ľudí ma bude odsudzovať, ale mne je to jedno. Nie že by som sa toho nebál, ale som ochotný prejsť cez svoj strach. .[digress]

Najprv som sa trochu rozbehal po dlhých chodbách internátu, lebo som nechcel vyjsť na studený vzduch bez rozohriatia. Cítil som chuť sa hýbať ako už dávno nie. Niekedy keď si idem zabehať, tak to beriem len ako také cvičenie, možno ako taký tréning, aby som bol fit a nestratil kondičku. Ale teraz to bolo iné, celé telo sa chcelo hýbať, chcelo letieť cez ten mrazivý vzduch. Už som zažil párkrát tento pocit, ale nie veľmi často.

Nasmeroval som si to najprv do ružových sadov, a potom smerom na Strahovský kláštor. Stromy, ružové kríky a tráva po ktorej som sa pohyboval mi priam závidela moju slobodu. Môj krok bol tichší ako môj dych a s ľahkými veľkými skokmi som predbiehal okolitých bežcov. Nevadil mi trochu náročnejší povrch, aj keď som bol iba v ponožkách. Skoro po celej Prahe sú chodníky robené z dobre osadených dlažobných kociek, ale na cestách pre autá už nie sú nič moc, je tam treba dopadať na stred kocky, nie na okraj, inak je to dosť cítiť.

Ďalej som pokračoval dole kopcom a moje tempo sa stále zrýchľovalo. No napriek tomu som sa necítil unavený, a za chvíľu som sa dostal ku Vltave. Pokračoval som po jej brehu a trochu si oddýchol na okraji jedného mosta. V Prahe sa ešte tak dobre nevyznám, a preto keď som videl dve okoloidúce ženy, som sa ich spýtal, "Prosím vás, ktorým smerom je Karlovo námestie?" Jedna z nich sa na mňa čudne pozrela a trochu sa zamračila a bez slova pokračovali ďalej. Tak som na ne hlasnejšie zavolal, aby počkali, že sa ich chcem niečo spýtať. Zopakoval som svoju otázku a uprostred nej sa ma tá druhá spýtala, "Okradli vás nebo co?" V pomykove som povedal že nie, a ony mi poradili ktorým smerom mám ísť aby som sa dostal na námestie.

Keď odišli, tak som sa na seba pozrel, a asi som ozaj vyzeral ako nejaký úbohý žobrák. V šedivých deravých teplákoch a bez topánok, s rumencom na tvári. No cítil som sa viac ako ten najväčší kráľ, patril mi celý svet, lebo celý svet som bol ja a ja som bol celý svet. Neviem to dobre opísať.
