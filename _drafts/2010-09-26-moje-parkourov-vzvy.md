---
layout: post
title: Moje parkourové výzvy
created: 1285510531
categories: []
---
Počas parkourových tréningov ma často napadajú veci, ktoré by som chcel niekedy dokázať. No vtedy ešte nie som schopný ich spraviť, preto som si začal písať zoznam takýchto výziev. Sú to také moje parkourové ciele, aby som trénoval tak, aby som mohol vidieť ako sa v niečom zlepšujem.

1. Spraviť Ironmana
==============
"Ironman":http://en.wikipedia.org/wiki/Ironman_Triathlon je jeden z najťažších triatlonov na svete, kde sa najprv pláva 3,86 km, ide 180,25 km na bicykli a nakoniec zabehne maratón (42,195 km). Proste brutál. Na toto budem trénovať niekoľko desiatok rokov, chcel by som to dať tak do štyridsiatky. Cibo mi sľúbil, že to dá so mnou, a že on pôjde v Kalifornií, kde je navyše ešte sakra horúco.
<!--break-->
2. Túry
=====
Vždy ma celkom fascinovala "trnavská stovka":http://dalkovepochody.cz/trnavska_stovka.2010.htm, kde sa ide, ako si už určite uhádol, sto kilometrov. Za 24 hodín. Trasa vedie od bratislavskej hlavnej železničnej stanice cez Malé Karpaty až do Brezovej pod Bradlom. Po nejakom 70. km je občerstvenie s klobásou, čo je vraj veľmi psychicky náročné :)

Pár kamarátov išlo "Cestu hrdinov SNP":http://sk.wikipedia.org/wiki/Cesta_hrdinov_SNP a veľmi sa im to páčilo, aj keď ju úplne nedokončili. Cesta vedie od Devína až po Dukliansky priesmyk a je dlhá 720-750 km. Musím si na toto ale nájsť aspoň dvoch bláznov, ktorí by išli so mnou. Ak by si chcel ísť, "daj vedieť":/info#kontakt :)

3. Výdrže
=========
Rozvoj veľkej statickej sily je tiež brutálnym rozvojom svojej vôle. Čo sa týka nejakého posilovacieho účinku, nie som si úplne istý ako to pomáha. Nejaký prínos tam určite bude.
*(Palo tvrdí že vraj statická svalová práce, inak zvaná izometrická, je na rozvoj sily lepšia ako dynamická)*

- 30 minút v jazdcovi - poloha keď je človek v drepe, stehná sú rovnobežné so zemou, kolená zvierajú pravý uhol, ruky sú vystreté. Šaolinskí mnísi toto robia 45 minút a na stehnách, rukách a hlave majú misky s vodou, ktoré sa ľahko prevrátia a rozbijú - jednoduchý spôsob ako dodržať dobrú formu.
- 30 minút v stojke na rukách - zaručí veľmi silné plecia, vďaka čomu bude pre mňa oveľa jednoduchšie učiť sa správny balans, a dlhšiu chôdzu. Chcel by som prejsť v stojke na rukách jeden celý okruh na bežeckej dráhe dlhý 250 metrov
- 10 minút sed v písmene L (L-sit) - ruky sú na bradlách, resp. na zemi a nohy sú zdvihnuté a zeme sa nedotýkajú. Dá sa to ešte sťažiť na sed v písmene V (V-sit) - nohy sa zdvihnú a sú skoro až ku hlave. Z tohoto by som sa chcel naučiť chôdzu v L-ku (L-walk) na aspoň 20 metrov.

4. Sila
=====
- 20 muscle-upov za sebou
- prerúčkovať železničný most aspoň k najbližšiemu pilieru. V Trenčíne je taký pekný železničný most, kde sa dá chytiť za dlhé železné nosníky, je to dlhé tak odhadom asi 50 metrov a ťažke na prsty jak sviňa.
- klik na jednej ruke (so správnou formou!)
- zdvih na jednej ruke
- Iron cross 
  [* ironcross.png *]
- Back lever 
  [* backlever.png *]
- Front lever 
  [* frontlever.png *]
- Planche 
  [* planche.png *]
- naučiť sa liezť po stenách kde sú čo len malé vypukliny a škáry
- vyliezť na hocijaký strom, skákať zo stromu na strom

5. Výbušnosť
==========
- preskočiť 12 myšacích z miesta (cca 3,5 m)
- zabehnúť 100 m pod 12 sekúnd

6. Balans
=======
- prejsť po tyčkách pri Lidli, asi 50 m (splnené, júl 2010)
- salto na slackline
- mlynské koleso na slackline

7. Odvaha
========
- catwalk na Južanke, je tam zábradlie vo veľkej výške (asi 8 metrov)
- stojka na rukách vo veľkej výške (napr. tiež na Južanke, na rohu)

8. Parkour/Freerun
=============
- spraviť hodinu dlhý parkourový flow
- obliecť niekoho saltami - inšpiroval ma "Damien Walters":http://www.youtube.com/watch?v=3C-rRNR1xck
- trojité salto s piatimi vrutmi :D

9. Iné
=====
- RASENGAN!

Na dosiahnutie všetkého z tohoto zoznamu by som potreboval asi viac životov :) Vytvoril som si ho kvôli tomu aby som mal aspoň trocha jasno v tom, čo robím. Pre mňa totiž je dôležitejšia cesta, ako cieľ, takže nič sa nestane keď niečo z tohoto nedosiahnem, nebudem ľutovať. Dôležité je aby som bol šťastný.
