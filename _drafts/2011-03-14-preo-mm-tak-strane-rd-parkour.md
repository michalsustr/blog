---
layout: post
title: Prečo mám tak strašne rád parkour
created: 1300090364
categories: []
---
Viackrát sa ma ľudia pýtali, prečo mám rád parkour. Poväčšinou som im odpovedal jednoducho: "Proste ma to baví." Všimol som si, že čím viac ľudia o niečom filozofujú, tak tým ďalej sa od toho vytrácajú, ako keby chceli sami pred sebou zakryť to, že už k tomu nemajú taký silný vzťah. Keď im ostatní na to prikývnu hlavou, áno, to znie rozumne, napísal si to krásne, tak to dodá taký pocit toho, že ešte stále to majú radi. Že keď aj iní ľudia s nimi súhlasia, tak to musí byť predsa pravda, no nie?

Myseľ má silnú tendenciu všetko zaškatuľkovávať, všetko pomenovať. Keď sa začne snaha pochopiť dôvody, pre ktoré niečo milujeme, tak sa pomaly dostávame na cestu do pekla. Je tu totiž jedna strašne dôležitá, fundamentálna vec na pochopenie. Myseľ je vo svojej podstate biologický počítač, ktorý je veľmi užitočný, keď sa používa správne. Lenže jak sa vraví, dobrý sluha, ale zlý pán.
