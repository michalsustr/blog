---
layout: post
title: Behám, beháš, beháme?
created: 1285322675
categories: []
---
Väčšina ľudí nevie bežať. Či vlastne behať. Často keď sa pozriem na nových nádejných atlétov, ktorí si vyšli zabehať so svojim psom na hrádzu, vidím akú majú strašnú techniku. Ich beh nemá takú eleganciu, takú plynulosť. Proste dupú do zeme, buch buch buch! Hýbu sa jako vrece zemiakov.

A ani ja nie som veľmi iný. Kvôli nesprávnej technike a obuvi som si narobil mierne problémy s kĺbmi, hlavne s kolenami a s klenbou na chodidlách. Začal som vyhľadávať nejaké informácie o tom, ako by sa dalo lepšie bežať. Preto som sa rozhodol spraviť na sebe taký malý experiment. Budem behať naboso.
<!--break-->
V prvom rade, s bosými nohami nie som žiaden nováčik. Celý čas doma chodím naboso, a to aj nech by som robil hocičo - niesol nákupy z auta, len tak sa hral so psom, liapal sa po čerešni. Pred niekoľkými rokmi sme boli s triedou na Brezine, asi počas nejakého branného, a niekomu sa podarilo vykopnúť loptu tak, že zostala zakliesnená na strome vo veľkej výške. Pár ľudí sa ju snažilo odtiaľ zhodiť, nejako triasli stromom, ale moc to nepomohlo. Prišiel som ku stromu, vyzul sa a naboso sa tam vyškriabal. Ani neviem celkom dobre, prečo som to spravil. Proste som sa vyzul. Odvtedy ma v triede prezývali BIO-man :D Na stužkovej keď sa rozdávala torta, som si vyslúžil krátku básničku, len žiaľ si pamätám iba jeden verš - "hocikde sa vyzuje".

Ráno som si nastavil budík na pol siedmu. Vstal som z postele a bol som prekvapený tým, koľko energie som cítil. Hodil som na seba nejaké to oblečenie, dal si zodve jablká a zobral Simu na prechádzku. Milujem ten okamih ráno, keď sa všetko zobúdza, všetko je svieže, kvapky vody sa trblitajú v čerstvom rannom slnku. Všetko má úplne nádherné farby. Boh je ten najlepší maliar. Drozdy sa naháňajú za nejakými raňajkami, a ja som si vykračoval smerom ku hrádzi. Zostúpil som z nej dole, a v túto chvíľu ma napadlo, že by som mohol skúsiť ísť naboso.

Našiel som si miesto kam som mohol odložiť svoje topánky, a prvýkrát skúsil aké to je kráčať po malej kamenistej ceste. Bolo to veľmi príjemné cítiť chladný povrch každého jedného kamienku, a to ako sa mi jemne zapichávajú do nôh. Bol som prekvapený že to celkom dobre znášam. Rozbehol som sa.

Veľa vecí nám príde v živote samozrejmých. Zvykli sme si na nejaký komfort, a keď by sme ho mali opustiť, tak sa nám to zdá ako veľké utrpenie. No ono to nie je vždy tak... niekedy to, čo si myslíme že je komfortné, nám v skutočnosti môže spôsobovať utrpenie. Športové topánky sú navrhované tak, aby tlmili nárazy a telo nemuselo pri každom jednom kroku zažívať veľký šok. Taktiež vôbec necítime povrch po ktorom bežíme, pretože by nám mohol spôsobiť zranenie. To znie celkom logicky, však? Lenže život sa neriadi tým, čo si o ňom myslíme.
Čo sa teda v skutočnosti deje? Tým že je noha schovaná v topánke, tak telo získava nesprávne informácie z chodidiel. Chodidlá sú veľmi citlivé časti tela, je tam veľa nervových zakončení. To je tiež jeden z dôvodov, prečo sme šteklaví na nohách. .[digress]

Chodidlo povie telu, že ideme po mäkkom povrchu - pretože tak sa cíti v topánke. Je tam mäkkúčko, teplúčko. Preto sa telo pripraví na nárazy tak, ako keby sme išli po mäkkom povrchu. Lenže to nie je pravda! Ten povrch môže byť celkom tvrdý, napríklad betón. Kvôli nepripravenosti na náraz, vznikajú miniatúrne zranenia na kĺboch. Tieto zranenia sa nestíhajú vyliečiť, a časom sa nahromadia. Takto vznikajú chronické zranenia, ktoré sa ťažko liečia. .[digress]

Keď bežíme naboso, tak sa automaticky vraciame k svojmu prirodzenému inštinktu pohybu. Už nie je výhodné búchať do zeme ako vrece zemiakov, pretože si veľmi uvedomujeme každý pohyb. Beh naboso je **skvelý prostriedok ako si zvýšiť svoju pozornosť**, svoje vedomie voči okoliu. Vždy sa prispôsobíme svojmu okoliu tak, aby sme bežali čo najprirodzenejšie. Nastáva presný opak toho čo bolo predtým - my sa prispôsobíme okoliu, nie ono nám. .[digress]

Prvých pár sto metrov sa dalo celkom zniesť. Našlapoval som veľmi opatrne a ani by sa to veľmi nedalo nazvať behom - skôr to bolo také opatrné našľapovanie na nastražené míny :D Začal som neskutočne obdivovať Simu. S akou ľahkosťou sa niesla po všetkých týchto povrchoch. Bolo jej celkom jedno či by išla po betóne alebo po ostrom štrku. Úžasné.

Už sa to nedalo vydržať. Musel som jednoducho ísť krokom. Cítil som pálenie na prednej časti chodidla, ako keby mi tam kamienky niečo vytetovali. Pri najbližšej odbočke som vyliezol späť na hrádzu, a užíval si úplne hladkého asfaltu. To bol balzam na moje nohy. Vrátil som sa naspäť po moje topánky a išiel domov. 

Celkom ma to bavilo. Teším sa na ďalšie poznávanie svojho tela a svojich schopností :) Budem sem písať priebežne o ďalších mojich zážitkoch s behaním naboso.

<!--
ranna prechadzka so simou, cerstvy vzduch, plny energie, chodza po ostrych kamenoch, obdiv simy
vecer odvaha ist pesi cez mesto, pocity, chlapec ktory si jediny vsimol ze som bosy, chodza po blate, po kamenoch, stretnutie s jerrym a winnym, chodza po blate hore kopcom
-->
